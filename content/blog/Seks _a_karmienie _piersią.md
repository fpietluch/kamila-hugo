---
title: "Seks, a karmienie piersią."
date: 2020-05-28T12:58:17+06:00
image: images/blog/seksakarmieniemale.png
author: Kamila Łabędź
---
﻿﻿

**Odkąd rozpoczęłam pracę z kobietami jako położna jednym z problemów jaki zauważałam u moich podopiecznych było niezadowolenie z pożycia seksualnego. Przede wszystkim u tych kobiet, które karmią swoje dzieci piersią. Postanowiłam zbadać temat i dowiedzieć się co takiego dzieje się, że będąc po porodzie i karmiąc własne dziecko, albo nie mamy ochoty na podjęcie współżycia albo kompletnie nie jesteśmy z niego zadowolone.  Czy to zależy od hormonów? Czy jesteśmy tak zmęczone opieką nad dzieckiem, że kompletnie nie mamy na nic siły?**

![](/images/blog/seksakarmienieduze.png)
#### Nasza seksualność w trakcie karmienia piersią

Karmienie piersią i seks złączone są ścisłą relacją, ponieważ w tych dwóch obszarach zachodzą takie same reakcje w naszym organizmie. Erekcja brodawki sutkowej i skurcze macicy – wywołane wydzielaniem oksytocyny - występują zarówno podczas ssania piersi przez dziecko, jak i podczas współżycia. Jednak fizjologiczne wydzielanie hormonów (tj. prolaktyna) i ich wpływ na obniżone libido, kończy się z momentem ustabilizowania laktacji. Co to oznacza? Że chęć do podjęcia stosunku i pożądanie siedzi w naszej głowie – hormony związane z karmieniem nie mają na nie wpływu. Jedyne czego nam brakuje w trakcie laktacji to estrogenów. Dlatego nabłonek pochwy w tym okresie jest cienki, niedostatecznie nawilżony, a stosunek z partnerem może sprawiać ból. Troszeczkę tak, jakbyśmy były w okresie menopauzy 😊. Wszystkie inne czynniki wpływające na jakość podejmowanych stosunków są uwarunkowane naszymi psychicznymi odczuciami.

#### Co z tym połogiem?

Pewnie każda z Was na szkole rodzenia słyszała, że w czas połogu to sześć tygodni w czasie których krwawimy i należy się wstrzymać z aktywnością seksualną. Sześć tygodni to czas można powiedzieć niczym nie poparty, jedne z nas będą się czuły super po dwóch tygodniach, a inne po trzech miesiącach nie będą chciały zbliżeń. I to jest jak najbardziej naturalne, potrzebujesz czasu, aby dojść do siebie po porodzie we własnym tempie. Najważniejsze co musisz wiedzieć - przed stosunkiem z partnerem obowiązkowo wizyta u ginekologa! Po porodzie szyjka i macica mogą być łatwą drogą infekcji, więc tutaj badanie ginekologiczne jest konieczne. Trzeba poczekać, aż wszystko się zagoi. Jeżeli ginekolog da zielone światło możecie działać. 


#### Partner nalega, a ja nie jestem gotowa…

To stwierdzenie często pojawia się w rozmowach dotyczących powrotu do współżycia po porodzie. Opinia i wsparcie naszego partnera ma ogromny wpływ na podjęcie stosunków seksualnych. Jego postawa ma dla nas szczególne znaczenie. Nie chcemy, żeby pojawienie się dziecka cokolwiek zmieniło w naszej relacji, staramy się, żeby partner nie był pokrzywdzony w tej całej sytuacji. Często to jest powodem przedwczesnego „zmuszania się” do odbycia stosunku z partnerem. Czujemy się winne, że go zaniedbujemy. Pamiętajcie, że często mężczyzna obawia się tak jak i my pierwszego stosunku po porodzie. Dla niego też jest to całkowicie nowa sytuacja.

#### Co zrobić, żeby sobie pomóc?

Pierwszym co powinnyśmy zrobić, to przeprowadzić szczerą rozmowę z naszym partnerem. Często samo wyjaśnienie kilku kwestii pozwala na zrozumienie drugiej osoby, a nasze obawy okazują się bezzasadne. Po porodzie często tam „na dole” nie czujemy się komfortowo. Przede wszystkim należy skonsultować się z fizjoterapeutą uroginekologicznym. Zbada on mięśnie dna miednicy, popracuje z ewentualną blizną po nacięciu krocza i nauczy nas ćwiczeń, które można wykonywać aby poprawić i zwiększyć komfort podczas współżycia. Ważne jest również odbudowanie nabłonka pochwy po przebytym porodzie. Aktualnie na rynku jest wiele preparatów – kremów, żeli, globulek -  pozwalających na zwiększenie nawilżenia okolic intymnych. W składzie powinny mieć kwas hialuronowy, który wspomaga regenerację nabłonka i doskonale nawilża. Używanie środka nawilżającego jest równie szczególnie ważne w trakcie współżycia, gdy nadal karmimy dziecko piersią, a nabłonek pochwy nie produkuje wystarczająco dużo wydzieliny, aby seks był dla kobiety przyjemnością. Warto zaopatrzyć się w lubrykant i stosować go w trakcie stosunku. Jeżeli obawiasz się, że wystąpi np. wypływ mleka, załóż sobie ulubiony stanik, aby nie myśleć o tym w trakcie współżycia.  Nie rób niczego na siłę i pomyśl o innych formach zbliżenia z partnerem, które będzie dla Was obojga satysfakcjonujące, a nie będzie wymagało pełnej penetracji.  Pamiętaj, że seks po porodzie będzie inny i możesz mieć wrażenie jakbyś robiła to pierwszy raz, dlatego podejdź do tego na luzie i zaangażuj partnera, ponieważ łatwiej będzie się odnaleźć w nowej sytuacji we dwoje. 
