---
title: "Dokarmiać czy nie dokarmiać? "
date: 2020-05-23T12:58:17+06:00
image: images/blog/butelkamala.png
author: Kamila Łabędź
---
﻿
![](/images/blog/butelkaduza.png)

Zazwyczaj pierwszy raz to pytanie słyszę na zajęciach szkoły rodzenia, kiedy przychodzi nam do rozmawiania na temat karmienia piersią.  Przyszłe mamy pytają jaka butelka najlepsza, a czy laktator zabierać do szpitala i jaka mieszanka modyfikowana na początek będzie okej.  Nauczeni doświadczeniem swoich znajomych, którym ktoś powiedział że mama ma „chude mleko”, albo „dziecko coś się z piersi nie najada”, już w czasie ciąży zaopatrują się w całe stosy przyrządów do karmienia.  Nikt nie zastanawia się czy dziecku to „dokarmianie” będzie faktycznie potrzebne. Wiedzą to już na etapie przygotowań, ponieważ większość oddziałów położniczych jest jaka jest. I tutaj nie ma co winić rodziców, którzy chcą dla swojego dziecka jak najlepiej i bardzo szybko wpadają w koło błędnego dokarmiania.



Dlatego należy zacząć od początku… Noworodek zaraz po porodzie ma żołądek wielkości czereśni. Nie wiesz ile to jest? Weź z kuchni łyżeczkę do herbaty. Tyle potrzebuje Twoje dziecko w pierwszej dobie na jedno karmienie. Dużo? No właśnie. Natura stworzyła nas tak, żebyśmy były w stanie zaspokoić potrzeby naszego dziecka. Żołądek dziecka rośnie razem z naszą produkcją mleka. Jest popyt na mleko przez dziecko, to w piersiach zwiększa się podaż. I tutaj zaczyna się największy problem, ponieważ często nie pozwalamy dziecku ssać tyle piersi ile potrzebuje! 

W drugiej dobie życia aktywność dziecka znacząco się zmienia, chce być tylko i wyłącznie przy naszych piersiach, a często ssie je „na sucho”. I to ma swoje uzasadnienie dlatego, że „zamawia” sobie pokarm na późniejsze doby. A co się dzieje w szpitalu na kiedy przypada ta druga doba? Wjeżdża butelka. Bo się nie najada. Traktuje pierś jak smoczek. Masz za chude mleko. Albo wcale go nie masz. I jaki jest efekt? Że dziecko jest przejedzone. Mleko modyfikowane jest ciężkostrawne i maluch dostaje go o wiele za dużo niż wypada na dobę jego życia. Bo mamy przeświadczenie, że musimy mu dać tyle ile chce! Wypije 60 ml to znaczy, że było głodne! I noworodek idzie spać, bo musi ten pokarm strawić. I śpi 3-4 godziny, a mógłby ten czas spożytkować przy piersi, aby rozkręcić laktację. Twoje ciało dostaje sygnał, że dziecko tyle mleka nie potrzebuje. I kiedy przychodzi co do czego piersi faktycznie są puste. Bo nie są w stanie wykarmić dziecka, które tej piersi nie ssało. I od tego momentu jest bardzo prosta droga do zakończenia mlecznej drogi. 

Dlatego nie daj się wpędzić w błędne koło dokarmiania. **Pamiętaj, że każde podanie mm powinno być skonsultowane np. edukatorem ds. laktacji lub z doradcą laktacyjnym.** [Aktualna lista doradców.](http://cnol.kobiety.med.pl/pl/doradcy-cdl/lista-doradcow/) 

Pozwól swojemu noworodkowi ssać pierś! Okazuje się, że dzieci w wielu przypadkach są dużo mądrzejsze od nas 😊


